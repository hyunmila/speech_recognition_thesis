\chapter{Podsumowanie}
\label{cha:podsumowanie}

W pracy zostało zawarte zestawienie oraz ewaluacja podejść, jakie można wykorzystać w automatycznym rozpoznawaniu mowy. Przegląd algorytmów pozwolił na weryfikację założeń projektowych oraz wstępną ewaluację, gdzie spośród trzech zaproponowanych rozwiązań zostało wybrane jedno, sugerujące największą dokładność w wykonywaniu podanego zadania. Użyta w ewaluacji metryka jest jednym z głównych i najbardziej wiarygodnym wskaźnikiem algorytmów służących do rozpoznawania lub tłumaczenia mowy.  

Wykonany na potrzeby weryfikacji rozwiązania panel HMI umożliwia sterowanie robotem zarówno w sposób manualny jak i głosowy, zapewniając podstawowe komendy sprawdzające użyteczność zaproponowanego rozwiązania. Narzędzia użyte do zbudowania środowiska, w którym możliwe było sprawdzenie jego działania to aktualnie jedne z najlepszych dostępnych na rynku otwartych oprogramowań, które są używane nie tylko w prywatnych projektach, ale sprawdzają się również edukacyjnie i komercyjnie. Budowa samego panelu HMI wymagała podejścia iteracyjnego, gdzie po napisaniu każdej z części, konieczne było testowanie jego działania i spójności z algorytmem. Zaproponowane rozwiązanie wykonania panelu za pomocą biblioteki Pythona było jednocześnie łatwe do zrealizowania jak i skuteczne w swoim zastosowaniu. Biblioteka zapewniła przy wykonanym nakładzie pracy wystarczający zestaw narzędzi konieczny do weryfikacji rezultatów.

W trakcie procesu pracy nad projektem największe wyzwanie stanowiła ewaluacja algorytmów uczenia maszynowego. Dziedzina ta wymaga dogłębnego zrozumienia na każdym poziomie działania sieci neuronowych oraz uczenia i douczania na danych. Samo znalezienie spełniającego wymagania sprzętowe, środowiskowe i wydajnościowe zestawu danych do przeprowadzenia ewaluacji wymagało sporego nakładu pracy w postaci przeszukiwania i analizy używanych w takich przypadkach danych. Niemniej jednak, jak wynika z rozdziału \ref{cha:testy}, proces ten zaowocował w późniejszym etapie zadowalającymi wynikami, które mogły zostać faktycznie użyte do sterowania robotem w symulacji. 

Przeprowadzona w pracy analiza i zaproponowane rozwiązania są jedynie małym krokiem w stronę zastosowania algorytmów uczenia maszynowego w praktyce życia codziennego. Dziedzina ta ciągle się rozwija, pisane są nowe modele i zbierane nowe zestawy danych, które jeszcze lepiej będą mogły radzić sobie ze stawianymi przed nimi zadaniami optymalizacji i usprawniania otaczającego nas świata. Przedstawiona propozycja sterowanego mową interfejsu człowiek-maszyna, w przyszłości ma możliwość bycia rozbudowaną o więcej funkcjonalności lub zmodyfikowania na potrzeby innych zadań. Przed nami stoi tylko decyzja: co zrobimy dalej?
